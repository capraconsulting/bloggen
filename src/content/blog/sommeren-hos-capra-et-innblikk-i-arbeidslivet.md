---
title: 'Sommeren hos Capra - et innblikk i arbeidslivet'
intro: 'Vi har slått av en prat med noen av årets sommerstudenter, som deler sine innblikk og tanker fra deres hverdag i Capra.'
description: 'Sommeren hos Capra - et innblikk i arbeidslivet'
pubDate: '2022.09.08'
author: Rikke Løngaard
heroImage: '/src/assets/images/sommeren-hos-capra-et-innblikk-i-arbeidslivet.webp'
tags: ['Rekruttering']
hidden: true
---

Hver sommer tar Capra imot dyktige teknologistudenter til en 7 ukers sommerjobb. Målet er å forberede studentene på en potensiell jobb som IT-konsulent. I juni i år igjen tok Capra inn 17 teknologistudenter, som har  jobbet på tre ulike reelle kundeprosjekter. Vi har slått av en prat med noen av årets sommerstudenter, som deler sine innblikk og tanker fra deres hverdag i Capra.

Fordelt på 3 tverrfaglige team har studentene fått et godt innblikk i hva arbeidslivet har å by på - faglig og sosialt. Hos [Dr. Dropin](https://drdropin.no/) har et team laget en digital veileder som, hvis ønskelig, gir pasientene anbefaling om behov for fysikalsk behandling, samt hvilke type behandling og behandler. Teamet hos [Maritim Utdanning](https://maritimutdanning.no/) laget en webapplikasjon som kan gjennomføre en godkjenningsflyt for kadettopplæring ved å dele besvarelser og godkjenningskoder mellom aktører i utdanningsløpet. Det tredje teamet utviklet en reiseplanlegger for [XperiTech](https://www.xperitech.com/) som skaper en glimrende bobilferie.

## Capras konsulentskole

Før sommerjobben startet for fullt, deltok sommerstudentene på Capras egne konsulentskole. Denne blir arrangert av et eget team bestående av Capra ansatte. Konsulentskolen byr på masse faglig og sosialt innhold, og gir studentene mulighet til å bli godt kjent med sine medstudenter før den faktiske sommerjobben er i gang. Målet er å forberede studentene for å kunne gjennomføre ekte kundeprosjekt i løpet av sommerjobben. NTNU-studenten Anna Jansdatter Bjørgo som har jobbet sammen med seks andre utviklere og teamleder hos suksessbedriften [Dr.Dropin](https://drdropin.no/), forteller at man blir inkludert i selskapet helt fra start når man har signert sommerjobb.

– Å være med på konsulentskolen gjør at man føler seg veldig inkludert hos Capra fra første stund. Capra har vært veldig imøtekommende, og man føler seg raskt som en del av selskapet. Vi har hatt to Oslo-turer, vært på hyttetur, bli-kjent middager og et eget opplegg dagen før CapraCon (Capras internkonferanse) noe som gjorde at vi ble veldig godt kjent med hverandre, før man hadde startet. Da jeg startet for fullt i juni, var det ikke noe skummelt å komme i gang, sier Anna Jansdatter Bjørgo.

– Vi fikk også satt opp mail, Slack og alt av oppsett nesten ett år før vi startet i sommerjobben. I tillegg blir man invitert på alle interne fagsirkler. Summen av alt dette har gjort at man virkelig føler seg som en del av selskapet, legger Anna til.

## Reelle kundeprosjekter med kule teknologier

Årets sommerstudenter jobber på tre varierte prosjekter ute hos kunder. Underveis blir de fulgt opp av et eget supportteam bestående av dyktige Capra ansatte. Teamleder på prosjektet til [Dr.Dropin](https://drdropin.no/), Amalie Henni student på Datateknologi ved NTNU, har lært mye nytt i et spennende prosjekt.

– Prosjektet hos kunden i sin helheten har vært det gøyeste. Måten man har jobbet på og hvordan ting er lagt opp med hele sommerjobben er veldig godt gjennomført. Vi har lært masse nytt som kommer godt med når man skal ut i fast jobb etter endt studier. Hvis noen vurderer sommerjobb i Capra, anbefaler jeg på det sterkeste å søke. Vi har gjort så mye gøy, både faglig og ikke minst sosialt. Ettersom at systemet rundt er så bra hos de ansatte i selskapet, har det gjort at vi sommerstudenter har fått blitt med på alt, sier Amalie Henni og fortsetter:

– Vi har fått mye mer frihet og ansvar i kundeprosjektet enn jeg forventet, men det har vært veldig gøy og lærerikt. Hvis man har en idé og vil prøve ut nye ting, er det godt lagt opp for det. Det har også vært en trygghet at vi har hatt et eget supportteam som har gitt oss den hjelpen vi har trengt underveis.

Når studentene signerer sommerjobb hos Capra, har samtlige av studentene en kartleggingssamtale hvor de får komme med sine ønsker for teknologier de vil jobbe med i sommerjobben. Capra prøver å matche dette så langt det lar seg gjøre, og studentene får utfordret seg til å lære noe nytt i løpet av tiden de er her. Årets rådgiver Sverre Wiedswang student ved Industriell Økonomi og teknologiledelse ved NTNU, anser dette som fordelaktig for arbeidslivet.

– Som rådgiver fikk jeg mulighet til å rådgi alle teamene i de tre kundeprosjektene. Det har vært veldig kult å se hvor forskjellige kundene er, og hvor ulikt man jobber fra kunde til kunde. Med min bakgrunn fra Indøk (Industriell Økonomi og teknologiledelse), som er litt i sjiktet mellom forretning og utvikling, har jeg lært hvor viktig det er å forstå hvilke forretningsmål produktet du lager må ha. Jeg har også lært masse om arbeidsprosesser, hvordan man forholder seg til ulike kunder, beslutningsprosesser, forventningsstyring, risikoer og utarbeiding av analyser. I sommerjobben får man utfordringer som man ikke får i løpet av studie.

Capra legger til rette for kundeprosjekter med relevante og kule teknologier. Kim Isak Olsen student ved Informatikk: digital økonomi og ledelse ved UIO, teamleder på kundeprosjektet [Maritim Utdanning](https://maritimutdanning.no/) forteller at han har lært mye nytt i sommerjobben.

– På mitt kundeprosjekt har jeg lært mye nytt rundt Amazon Web Services (AWS), Infrastructure as Code og React. Jeg kommer tidligere fra Vue-verdenen, så det har vært gøy å lære seg React ordentlig. Vi har også brukt Kotlin og PostgreSQL under prosjektet. Man har fått mye domenekunnskap i læringsperioden, og kundeprosjektet har vært utrolig spennende. I tillegg har det i løpet av sommeren blitt holdt ulike kurs og foredrag av Capra-ansatte om SpringBoot, GDPR og hvordan man gir tilbakemelding.

Ønsker du å bli en del av neste års sommerteam hos Capra? Fristen er allerede nå oktober! Les mer info om de ulike rollene her:

[Sommerjobb 2023 - Utvikler](https://capraconsulting.teamtailor.com/jobs/1915809-sommerjobb-som-utvikler-i-2023)

[Sommerjobb 2023 - Rådgiver](https://capraconsulting.teamtailor.com/jobs/1916172-sommerjobb-som-radgiver-i-2023)

[Sommerjobb 2023 - Teamleder](https://capraconsulting.teamtailor.com/jobs/1915876-sommerjobb-som-teamleder-i-2023)