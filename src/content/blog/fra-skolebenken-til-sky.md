---
title: 'Fra skolebenken til sky'
intro: 'Alle snakker om skyen, men hvor viktig er det egentlig å kunne det? Hva er greia med sertifiseringer? Og bør man prioritere å ta sertifiseringer i AWS eller andre skyteknologier, sånn oppi alt annet man må lære seg i ny jobb?'
description: 'Bør man prioritere å ta sertifiseringer i AWS eller andre skyteknologier, sånn oppi alt annet man må lære seg i ny jobb? Les hva vi mener >>'
pubDate: '2020.03.13'
author: Julie Minsaas
heroImage: '/src/assets/images/fra-skolebenken-til-sky.webp'
tags: ['Capra folk', 'Sky']
hidden: true
---

AWS-sertifiseringer åpner nye dører
Niklas Johansen, Erlend Ekern og Jørgen Halvorsen startet alle tre i Capra høsten 2019, og var raskt i gang med arbeidet med å lære mer om AWS.

– Jeg anbefaler å være mer nysgjerrig utover det man lærer på skolen. Med AWS-sertifiseringen har jeg fått muligheten til å jobbe med spennende teknologi som brukes av store selskaper for å sette opp infrastruktur, forteller Jørgen, som sitter hos Gjensidige i dag.

– Det krevde litt jobb, da det var mye nytt å sette seg inn i og mange forkortelser. Men når man kommer seg inn i sjargongen, og begynner å forstå sammenhengene, blir det bare mer og mer spennende og er en fin erfaring uansett om man jobber med sky eller ei.

Niklas er enig. Han valgte å ta AWS Certified Solutions Architect, som er en AWS-sertifisering for å få en kickstart i sky-verden. I løpet av studietiden hadde han enkelte fag om nettverk og skytjenester, men disse ga et veldig begrenset innblikk i stoffet. Dermed tenkte han sertifiseringen ville være en ypperlig mulighet til å dykke dypere i materien og gi et teoretisk og praktisk grunnlag å bygge videre på ute i prosjekt.

## Kundene tjener på utviklernes AWS-sertifiseringer

– Det kom til svært god nytte allerede fra dag én, forklarer Niklas. I dag jobber jeg med å utvikle Vy sin nye tjenesteplattform, som vi bygger helt fra bunn i AWS. Applikasjonene som i dag kjører på on-prem-løsninger skrives på nytt til å utnytte de mulighetene skyplattformen tilbyr. Da snakker vi server-less, kø- og notifikasjonssystemer, API-tjenester, dokumentdatabaser, infrastructure as code og mye mer.

Som Niklas, så sitter Erlend hos Vy. Han jobber med å forenkle hverdagen for de andre utviklingsteamene, ved å bruke automatisering og DevOps prinsipper i skyen. Han jobber hovedsakelig med AWS i dag, etter å ha benyttet tiden godt før oppdrag på Capra HQ.

For akkurat dette prosjektet var det ekstremt viktig å ha sertifisering. Vy er et statlig selskap, og for å kunne vise til hvorfor de velger en gitt kandidat over en annen er det absolutt nødvendig å ha noe håndfast på CVen, som for eksempel en sertifisering. De første månedene etter oppstart i Capra sto jeg fritt til å velge selv hva jeg ønsket å arbeide med før jeg skulle ut i kundeoppdrag. Jeg valgte å ta en AWS-sertifisering, og selv om det er en del stoff å gå gjennom, var det ikke spesielt krevende. Jeg så gjennom undervisningsvideoer, leste meg opp, eksperimenterte med AWS, og gikk gjennom prøveeksamener, forteller Erlend, og tipser:

Jeg jobbet mye med oppsett av et AWS-kurs vi skulle ha for NTNU studenter, og dette gjorde at jeg fikk mye hands-on erfaring med AWS, fikk anvendt teori på et større prosjekt og ble tvunget til å teste om jeg faktisk hadde skjønt ting i praksis. Mitt inntrykk er at flere og flere bedrifter kommer til å benytte seg av skyløsninger, eller i alle fall prinsippene som ligger bak dem, som å slutte å drifte og vedlikeholde egne servere. Det blir mer og mer relevant å operere på et høyere abstraksjonsnivå.

## Fortsett å tilegne deg kunnskap

Alle tre fremhever derfor viktigheten av å være mer nysgjerrig utover det man lærer på universitetet, teste ny teknologi på fritiden og sette opp egne prosjekter ved bruk av AWS eller annen skyteknologi. Niklas er helt klar i sin oppfordring til alle som vurderer hvorvidt de skal ta seg tid til å lære seg AWS:

Kjør på! Ikke bare er det interessant og nyttig kompetanse å ha, men dersom man tar sertifiseringer ser det også vanvittig bra ut på CVen! AWS Certified Solutions Architect, liksom – smak litt på den!, avslutter han med et glis.


*PS: Er du interessert i å eksperimentere med skyen, men vet ikke helt hvor du skal starte? Vi har tidligere skrevet en hands-on artikkel om hvordan man kan få en webapplikasjon og "CI/CD-pipeline" opp i skyen på AWS, så trykk deg inn her hvis du har klør i fingra etter å komme i gang med noe kult!*

[Sjekk artikkelen hvor Erlend har vært medforfatter](/webapplikasjon-pluss-ci-cd-er-lik-hjerte)