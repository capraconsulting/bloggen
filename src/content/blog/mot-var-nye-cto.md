---
title: 'Møt vår nye CTO!'
intro: 'Denne måneden begynte Heidi Brovold i stillingen som CTO i Capra, noe vi er så glade for! Som vår daglige leder, Aslak Ege, sier: "Heidis imponerende track-record og brennende engasjement for innovasjon, ledelse og læring var perfekt for oss og vårt mål om å bygge Norges beste kompetansemiljø på våre faglige satsningsområder. I tillegg tilfører hun oss sterk kompetanse på ledelse.”'
description: 'Denne måneden begynte Heidi Brovold i stillingen som CTO i Capra, noe vi er så glade for! Som vår daglige leder, Aslak Ege, sier: &quot;Heidis imponerende track-record og brennende engasjement for innovasjon, ledelse og læring var perfekt for oss og vårt mål om å bygge Norges beste kompetansemiljø på våre faglige satsningsområder. I tillegg tilfører hun oss sterk kompetanse på ledelse.”'
pubDate: '2020.04.22'
author: Julie Minsaas
heroImage: '/src/assets/images/mot-var-nye-cto.webp'
tags: ['Capra folk']
---

Så hvem er Heidi? Her kan du bli litt bedre kjent med henne!

### Hva skal du ha ansvar for i Capra, og hvorfor var vi så heldige at du kom du til oss?

Jeg får ansvaret for Capras faglige utvikling innen de teknologiområdene selskapet satser på. Jeg skal jobbe særlig tett med Capras fagsjefer for frontend, backend, public cloud, teknisk arkitektur og prosessledelse - og resten av selskapet - for å sikre toppnivå på konsulenter og produkter, gjøre gode valg for Capras kunder og sørge for det beste utviklingsløpet for enkeltindivider og organisasjonen. Jeg vil også ha stort fokus på å styrke kulturen for læring og kompetansedeling.

Jeg begynte å jobbe i Capra på grunn av kulturen, hvor åpenhet og inkludering mellom knallflinke og lærende folk står i høysetet. Jeg brenner for læring og lederskap med innovasjon i tech-miljøer som formål - og der ser jeg en god match mellom Capra og meg.

### Hva har du gjort tidligere?

Jeg kommer fra stillingen som nordisk fagansvarlig for “business consulting”, avdelingsleder og rådgiver innen innovasjon i TietoEVRY. Tidligere har jeg jobbet i krysningspunktet teknologi og innovasjon i blant annet DNV GL og Telenor. Jeg er utdannet innen informatikk, teknologiledelse og innovasjon ved TU Delft, NTNU/MIT og NHH.

### Hva er hverdagslykke for deg?

Å starte dagen med en god kopp kaffe og tid til å tenke litt, gode menneskemøter i og utenfor jobb, å kjenne at jeg blir nysgjerrig og får lyst til å finne ut mer, en tur ut i sola, å lære noe nytt, et ryddig hus, en ryddig pult og et ryddig hode, at barna mine har det bra, å få et kompliment… Det kan være så mye.

### Hvilken type er du på arbeidsplassen?

Hun med den litt rotete pulten som rydder i sitt eget hode gjennom samtale med andre. Hun som samler informasjon via andre, tenker litt for seg selv og kommer tilbake med forslag. Hun som liker å fly høyt oppe, ha oversikt over helheten og er takknemlig for litt hjelp til å å dra ting ned.

### Hva ønsker du å oppnå som CTO i Capra?

Det viktigste akkurat nå er å få oversikt over fagområdene våre og hvilke lavthengende frukter vi kan høste for å styrke miljøene vi har og gjøre dem mer synlige hos kundene våre og i markedet. Etter hvert må Capra bli best i verden på fagledelse slik at vi velger riktige områder å satse på og gjør de riktige tingene for å utvikle disse områdene.

### Hva er det viktigste du har lært?

At jeg aldri blir utlært - og at det alltid finnes noen med et annet perspektiv enn meg som det er verdt å lytte til. :-)