---
title: 'Slik redder IT-konsulenter planeten'
intro: 'Jobber du som utvikler eller konsulent? Da er du faktisk en bidragsyter til å redde verden - litt.'
description: 'Den digitale revolusjonen har gjort det mulig for bedrifter å ta enkle, effektive og miljøvennlige valg på arbeidsplassen. Sånn kan vi redder verden litt &gt;&gt;'
pubDate: '2020.03.18'
author: Therese Engen
heroImage: '/slik-redder-it-konsulenter-planeten/hero.webp'
---

Den digitale revolusjonen har gjort det mulig for bedrifter å ta enkle, effektive og mer miljøvennlige valg på arbeidsplassen. Dokumenter arkiveres elektronisk og møter kan føres via videotjenester, noe som sparer inn på både reiseutgifter og utslipp av CO2. Etterhvert som de elektroniske duppedingsene på arbeidsplassen utvikles, får de også lenger levetid, holdbarhet og krever mindre energi. Heia fremgang og miljøvennlighet!

I dag har det blitt skikkelig trendy å kunne si at man arbeider med eller for miljøet. Å kunne snakke høyt om en grønnere hverdag og lidenskap for planeten er i vinden som aldri før. Lyst til å være med på skrytelaget? Jobber du som utvikler, programmerer eller konsulent er du faktisk med på å redde verden. Litt hvert fall.

## Redusert lastetid er ikke bare godt for sjela

Gamle løsninger, for store filer, koder, unødvendige designelementer og annet innhold er elementer som krever mer nettverksdata. Utdaterte nettsider kan gjerne ha svært treg lastetid, noe som irriterer de fleste langt inn i sjela. I tillegg kan mye nettverksdata ha en negativ effekt på miljøet.

Jo mer data, desto høyere vil strømforbruket til data- og serverrom være. Nedkjøling av slike rom trekker mye energi, men er en absolutt nødvendighet for å unngå overoppheting og systemfeil. Mange data- og serverrom har generatorer dersom strømmen skulle ende opp med å gå, men kjører gjerne kjølesystemene sine på full guffe hele døgnet for å sikre seg mot en slik hendelse. Noen av de aller største datasentrene bruker faktisk [like mye energi som en mellomstor by](https://www.nytimes.com/2012/09/23/technology/data-centers-waste-vast-amounts-of-energy-belying-industry-image.html).

## Redd kloden med effektive nettsider og optimalisering for smarttelefoner

Det finnes ofte gode løsninger som lar oss minske mengden data en nettside eller app bruker, og dermed også strømforbruket til data- og serverrom, uten at man trenger å redusere tiden man bruker til å stirre på store og små skjermer. Det bør rett og slett bygges mer effektive nettsider og apper som er mer datavennlige, energivennlige og enkle å oppdatere. Dette kan være en teknologisk bidragsyter i å gjøre verden litt grønnere med andre ord.

Dersom du har lyst til at brukere av løsningene skal være enda mer miljøvennlige bør du også utvilsomt optimalisere for alle typer skjermer, men særlig smarttelefoner. Det er nemlig slik at det elektriske behovet til en bærbar maskin er betraktelig lavere enn behovet til en stasjonær datamaskin, og nettbrett og smarttelefoner trenger igjen mindre elektrisitet enn laptoper. Hvem hadde trodd at en smarttelefon-optimalisert løsning kan være med på å gjøre deg til en slags miljøhelt (#ydmyk).

![Person med telefon og laptop](/slik-redder-it-konsulenter-planeten/image.webp)

## Fremtiden er mer miljøvennlig og mer teknologisk

Snakker man høyt om miljøvennlighet blir man i dag ofte møtt med applaus, eller av motarbeidende argumenter. Kommentarfeltkrigerne elsker å påpeke umuligheten av å bli helt og fullt miljøvennlig. Digitalisering? Redusert lastetid og optimalisert bruk av nettverksdata? Pøh! Det hjelper jo ikke med mindre du kutter kjøtt, bil, fly, går naken fordi alle klærne våre inneholder plast og flytter inn i en hule uten varme eller lys.

Vi vet at det finnes plenty med fallgruver når det kommer til teknologiske fremskritt og digitalisering. Produkter utvikles med en garanti om at de går i stykker om noen år, slik at man får flere til å kjøpe de aller nyeste versjonene. Mennesker utnyttes i andre land for å produsere blant annet smarttelefoner, og vi klorer til oss miljøfiendtlige materialer for å skape nye og ettertraktede maskiner. Jepp, vi har en lang vei å gå før vi kan sidestille oss med andre grønne hverdagshelter, og det er absolutt viktig at vi tar debattene som er vanskelige og ukomfortable rundt miljøvennlighet og tek-industrien. Kun da vil vi avdekke problemer som eksisterer, og kun da vil vi kunne løse disse problemene.

Heldigvis er vårt fagfelt kjent for å utvikle seg lynraskt. Nettopp derfor vil vi fremover se løsninger som er mer energieffektive, og produkter som er produsert av smartere materialer på mer etiske måter. I mellomtiden vil uansett Capra sine utviklere og konsulenter jobbe hardt for å skape de aller beste løsningene for våre kunder, og i samme slengen slå et slag for å redde verden. Litt.