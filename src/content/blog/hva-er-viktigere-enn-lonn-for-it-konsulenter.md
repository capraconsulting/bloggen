---
title: 'Hva er viktigere enn lønn for IT-konsulenter?'
intro: 'Store summer på konto, eller frihet, samhold og muligheten til å jobbe med det man elsker? Hva er viktigst for deg på arbeidsplassen?'
description: 'Hos oss får du frihet, muligheten til å utvikle deg, vokse og få drømmestillingen – samtidig som du får henge med dødskule folk hver eneste dag &gt;&gt;'
pubDate: '2020.03.18'
author: Øystein Løvberg
heroImage: '/hva-er-viktigere-enn-lonn-for-it-konsulenter/hero.webp'
---

Så lenge man tjener godt nok og ikke må slite for å få endene til å møtes, er det mange som mener at det finnes flere faktorer på arbeidsplassen som trumfer lønna. [Arbeidsmiljøet](https://hmsmagasinet.no/arbeidsgiver-arbeidsmiljo-lonn/arbeidsmiljo-er-viktigere-enn-lonn/234981) er for eksempel det de fleste peker på når de blir bedt om å beskrive det viktigste på jobb.

For deg er det kanskje praten rundt kaffetrakteren som er avgjørende? Eller er det muligheten for selvutvikling og arbeid på spennende prosjekter? Smak og behag sier nå vi, her er hvert fall tre ting Capra mener er minst like viktig som lønna for IT-konsulenter!

## Frihet og muligheten til å tilrettelegge egen hverdag

Siden livet består av flest hverdager, mener vi det er viktig å gjøre hver eneste dag så bra som mulig. Hvis du kun lever for helgene er det kanskje på tide å se etter et annet sted å jobbe. Arbeidsplassen trenger ikke arrangere vinkvelder hver mandag eller fyre opp røykmaskinen på fredager, men den bør absolutt se verdien av noe like gøy. Fleksibilitet! Ansatte som får mer autonomi og kan styre sin egen hverdag vil ofte føle seg friere på jobb, og kan jobbe slik de selv jobber best. Da blir hverdagen til en fest!

Dersom man er IT-konsulent vil arbeidshverdagen gjerne bestå av å jobbe ute hos ulike kunder på lange og korte prosjekter. Da er det viktig å kunne ha en finger med i spillet når det kommer til hvilke kunder man ender opp hos. Noen prosjekter vil for eksempel vekke større interesse for visse IT-konsulenter enn for andre. Brenner du for noe bør arbeidsplassen tilrettelegge for lidenskapen, og la deg arbeide med de prosjektene du selv ønsker. \*Kremt, kremt\* det gjør selvfølgelig Capra.

![Stemingsbilde av en som jobber](/hva-er-viktigere-enn-lonn-for-it-konsulenter/work.webp)

## Selvutvikling så du kan bli den beste versjonen av deg selv

De fleste arbeidsplasser vil påstå at de ønsker seg de beste ansatte, med mye kompetanse og kunnskap på sitt felt. Det mange glemmer å ta høyde for er at de aller fleste fagfelt forandrer seg titt og ofte, noe som gjør at ansatte må holde seg oppdatert på trender og endringer. Legger ikke arbeidsplassen til rette for selvutvikling vil det kunne by på frustrasjoner i hverdagen.

Det finnes mange måter å tilrettelegge for selvutvikling. Man kan få satt til side timer hvor det er greit å drive med egne prosjekter eller lese seg opp på fagfeltet sitt. Man kan bli satt i team hvor kompetansen er vid, men delekulturen er god, eller man kan ta i bruk en mentorordning hvor de som ønsker å lære mer om noe spesifikt får opplæring av andre flinke folk på arbeidsplassen. Det bør også oppmuntres til at folk får ta sertifiseringer, eller dra på kurs og seminarer. Læreglede bør alltid dyrkes slik at man kontinuerlig jobber med kompetanseheving. Det er like lønnsomt for ansatte som for bedriften. Hos Capra er selvutvikling like selvfølgelig som fredagstaco, small talk om været med fremmede, og vegring over å sitte ved siden av andre på bussen.

## Muligheten for å spre sine vinger og fly, uten stress

Status quo er ikke for alle, og nettopp derfor ønsker mange å arbeide et sted med mulighet for en karrieremessig utvikling. Det er svært vanlig å begynne i en bransje på et felt, for så å ønske seg videre over til noe annet etterhvert som tiden går og kompetansen vokser. De fleste kan kjenne at det blir kjedelig dersom man forblir i samme type stilling med samme oppgaver år etter år.

I IT-bransjen har det blitt mer og mer vanlig å jobbe selvstendig, og mange tør å satse på dette etter å ha fått erfaring fra konsulenthus. Det kan være skummelt å gi uttrykk for at man vil forlate en arbeidsplass til fordel for noe eget, og mange kvier seg for å fortelle sjefer og kolleger om dette. Derfor bør man se etter et sted med lave skuldre og forståelse for individuelle behov og drømmer. For Capra er det hyggelig å ha flinke folk så lenge det varer, og som stolte foreldre elsker vi å sende ungene våre ut i den store verden. Heiagjeng-mentalitet lenge leve.

![Stemingsbilde av ei som jobber på kafe](/hva-er-viktigere-enn-lonn-for-it-konsulenter/work2.webp)

## Finn din nye drømmejobb hos Capra

Jepp, denne artikkelen var et forsøk på diskré rekruttering av flere flinke folk til oss i Capra, men alt nevnt over er noe vi synes er svært viktig i vår bransje. Hos oss får du frihet, muligheten til å utvikle deg, vokse og få drømmestillingen – samtidig som du får henge med dødskule folk hver eneste dag (med mindre du velger å ha litt hjemmekontor i ny og ne).

Vi har også fem ukers ferie, selvstyrt avspasering dersom du har jobbet for mye en periode og utrolig mange andre goder, i tillegg til helt ok-pluss lønn selvsagt. Ta kontakt med oss dersom du kunne sett for deg å jobbe for Capra, og mener du har det vi ser etter.