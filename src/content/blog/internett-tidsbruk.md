---
title: 'Bruker du litt mye tid på sosiale medier eller internett?'
intro: 'Her er noen nyttige tips og verktøy for å effektivisere daglig tidsforbruk på internett.'
description: 'Vi har flere tips og verktøy for å effektivisere tiden du bruker på sosiale medier og internett. Les mer her!'
pubDate: '2021.10.11'
author: Nicolas Harlem Eide
heroImage: '/internett-tidsbruk.webp'
tags: ['Produktivitet']
---

I løpet av én dag har jeg pleid å bruke det som er rundt gjennomsnittlig tid for min aldersgruppe på nett: Ca. 5-7 timer per dag. Personlig syns jeg dette er alt for mye, og jeg får ikke noe glede av det etter å ha holdt på en stund. Da ender jeg bare opp med å "zombie-scrolle" for å få neste "hit" av content.

## Hvorfor bruker vi sosiale medier?

Jeg vet jeg ikke er alene om dette, for *sosiale medier har blitt ekstremt gode på å skape [filterbobler](https://www.youtube.com/watch?v=B8ofWFx525s)*, det vil si at man vises innhold som resonerer med deg, og som gjør at du ikke interagerer med folk som er uenige. En forsterkende effekt er at [radikalt innhold gjør det bedre, fordi det drives av likes, shares og klikk](https://news.yale.edu/2021/08/13/likes-and-shares-teach-people-express-more-outrage-online). For å holde deg avhengig brukes [gamblingteknikker](https://www.theguardian.com/technology/2018/may/08/social-media-copies-gambling-methods-to-create-psychological-cravings), spesifikt fra enarmede banditter (har du noen gang instinktivt refreshet Instagram, NRK, YouTube og fått opp helt nytt spennende innhold?). Og selv om du prøve å stoppe, er det nesten umulig.

Diskusjoner rundt temaet ender ofte i én av to konklusjoner: "Dette er da ikke et problem", eller "la oss flytte til elektromagnetisk strålefri sone og kvitte oss med den farlige teknologien" - et litt mer uskyldig eksempel på at meninger ender opp i hver sin ekstrem.

Jeg syntes begge var ræva løsninger, for jeg har faktisk mye nytte av sosiale medier. Det er mye bra der ute, og det er en ekstremt god måte å få med seg ting man kanskje ellers ikke ville fått med seg.

I det siste prøvd å finne en løsning som passer for meg, og resultatet har blitt at jeg har gått fra 5-7 timer *til 2-4 timer*!

## Hvordan gå fram?

For å løse det har jeg tenkt gjennom hva jeg vil ha ut av de sidene jeg er på. Om noe hovedsakelig er "tomt" content, så kuttes det.

I tillegg anser jeg hvordan jeg forholder meg til innholdet som veldig viktig. Jeg skal komme til innholdet, det skal ikke komme til meg. Det betyr ingen mailinglister i innboksen, ingen varsler - kun reservert for menneskelig kontakt - og definitivt ingen infinite scroll eller nytt content når jeg refresher.

I tillegg vil jeg kun ha én flate å få content på. Og hvis jeg går inn på innholdet fra en side, i.e. YouTube, må jeg ikke bli distrahert og klikke meg videre på relatert innhold. Så hvordan få content ut av de tungt bevæpnede plattformene og inn i et felles sted?

## Si hei til RSS

RSS (*Really Simple Syndication*) lover akkurat dette: En enkelt protokoll for å aggregere innhold på tvers av sider. Det er relativt utbredt, og selv en del sosiale medier har RSS feed. Og om din plattform ikke støtter RSS, så finnes det [verktøy](https://docs.rsshub.app/en/) for å gå fra, ja, hva enn det måtte være til RSS!

Personlig bruker jeg [Feedly](https://feedly.com/) for å aggregere alle feedene mine. Det finnes også en rekke andre verktøy som også gjør nytten.

Men det gjenstår fortsatt et stort problem: Hvordan kan vi unngå å havne i endeløs scrolling? Dette er en annen utfordring, for selv med RSS feed, så må du ofte inn på den aktuelle siden og som følger over på deres plattform.

## Redirects, sletting og plugins

Her må man gå litt kreativt til verk, og det kan omfatte flere løsninger: På mobilen så kan man endre hjemmeskjermen til å ikke ha appene du scroller på. For min del, så betyr det at Chrome, Reddit og YouTube forsvinner, mens Feedly og Google Search blir. I tillegg, hvis du er typen som søker etter apper for å finne dem, så kan du rename appene så de blir vanskeligere å finne.

Langt men ikke lenger kommer jeg på mobil, for man kan ikke gjøre endringer inne i selve appene. Men i nettleseren har du full kontroll! Så her er det to sentrale ting som kan gjøres: *Redirects* og *sletting* av elementer.

Redirects er handy og gjør at du kan blokkere alt som ikke er innhold. Her bruker jeg [Redirector](https://chrome.google.com/webstore/detail/redirector/ocgpenflpmgnfapjedencafcfakcekcd?hl=en). Selv sender jeg de fleste sider tilbake til Feedly, for å forsterke at det er det eneste stedet jeg skal for å få content (så NRK går til Feedly, YouTube går til Feedly, etc).

I tillegg finnes det en mengde plugins for å blokkere elementer på nettsider. Eksempelvis bruker jeg [YouTube Unhook](https://chrome.google.com/webstore/detail/unhook-remove-youtube-rec/khncfooichmfjbepaaaebmommgaepoid?hl=en), som lar deg slå av vilkårlige elementer på siden. I tillegg finnes det også generelle plugins for å gjøre det samme på andre nettsider.

Avslutningsvis vil jeg bare si at dette er verktøy og tiltak som har funket for meg. Det finnes utallige alternativer til å minke tiden brukt på nett, og jeg håper dette kan funke som motivasjon og utgangspunkt for å effektivisere egen nettbruk!