---
title: 'Hva ligger egentlig bak en InMail?'
intro: '1.000.000 NOK in salary? Gode betingelser? Lyst på en bedre lunsj? Fantastisk mulighet for en av våre kunder (som vi på død og liv ikke kan si hvem er)!'
description: 'Vi er alltid på jakt etter nye utviklertalenter! Vi legger derfor tid i screening av profiler og i å sende relevante InMails. Les om hva som ligger bak >>'
pubDate: '2020.04.28'
author: Morten Gran Kristoffersen og Hannah Synnestvedt Gallagher
heroImage: '/hva-ligger-egentlig-bak-en-inmail.webp'
tags: ['Rekruttering', 'Meninger']
---

For mange av dere utviklere ser nok dette kjent ut. Som en meget ettertraktet arbeidskraft, i et raskt voksende marked, er det flere rekrutterere som ønsker å fange oppmerksomheten deres blant annet med inmails på LinkedIn. Vi forstår at det blir mye useriøst og støy.

I rekrutteringsbransjen, både i Norge og internasjonalt, er det unektelig mange cowboyer, men vi vil gjerne slå et slag for de av oss som screener nøye og unngår å sende den samme templaten til 100 stykker i slengen!

## Vi i Capra legger tid i screening

Jeg kan selvfølgelig ikke snakke for alle, jeg kan kun snakke for meg og mine kollegaer, men jeg nekter likevel å tro at vi er de eneste som skyr “cowboy taktikker”. Først og fremst er vi et selskap som har tatt klare standpunkt når det kommer til teknologi. Det gjør at vi søker personer med en interesse og kunnskap innen f.eks. AWS, Java og JavaScript. Når jeg og mine kollegaer besøker din profil, leser vi nøye gjennom all informasjon fra topp til bunn. Vi ønsker selvfølgelig ikke å kaste bort din og vår tid på noe som er helt feil for begge. Men den viktigste grunnen er at hvis vi tror du er riktig for oss og at vi er riktig for deg, så jobber vi med budskapet og skreddersyr en InMail eller en telefonsamtale til deg. Vi går på en feil her og der, uten tvil! Vi er ikke utviklere selv, men jeg vil likevel tørre å påstå at det ikke alltid står på oss.

## Får du mange lite relevante InMails?

Kan det være at du ikke har oppdatert skills på 6 år? Eller kanskje du har 20 skills som ikke akkurat reflekterer din kjernekompetanse i dag? Mangel på informasjon kan også være like utfordrende som for mye. Det er også slik at rolletittel ikke brukes likt i bransjen, så mange kan gjøre feil antagelser her. Jeg kan anbefale deg å fylle profilen din ut med hva slags tech du jobber med, litt om hvilke oppgaver du gjør i hverdagen og hva du ønsker å fortsette med videre. Jeg kan ***garantere*** deg at du ikke får **flere** henvendelser, du vil få flere **riktige** henvendelser, og jeg vil anta at arbeidsgiver setter pris på at du brander dem på en fin måte i sosiale medier.

## Hvor er “Decline Message” knappen?!

Hvorfor skreddersyr vi f.eks Inmails? Vi legger ned denne tiden og energien fordi vi virkelig ønsker å komme i prat med deg og at vi tror at vi har en stilling eller rolle som kan passe deg. [Vår prosess skreddersys for hver enkelt kandidat](/derfor-tilpasser-vi-var-rekrutteringsprosess-til-kandidaten) og det er lov å si i den første telefonsamtalen at det vi tilbyr evt ikke er riktig karrierevei for deg. Konsulentbransjen passer ikke for alle, Capra er heller ikke for alle. All relevant informasjon er vanskelig å få fram i en InMail. Noen ganger blir den for kort, andre ganger blir den for lang. Jeg spør derfor om at når dere får en seriøs henvendelse, så er det hyggelig å erkjenne det med et svar. Det trenger ikke være så langt svar, bare vær tydelig.

For om du får en InMail fra Capra som virkelig er far off, så setter vi pris på en tilbakemelding. Vi tåler å le litt av oss selv når vi feiler. Tro meg, det hender at vi ser tilbake på tidligere sendte meldinger og rister på hodet. Det er disse vi lærer mest av og som gjør at vi forhåpentlig forbedrer oss litt for hver eneste Inmails som sendes.