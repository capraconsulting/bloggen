---
title: 'Sommerjobb i Capra 2023'
intro: 'Tre av årets sommerstudenter, Isabelle Galleberg, Joachim Maksim og Mats Jun Larsen, gir deg et innblikk i deres sommer hos oss.'
description: 'Tre av årets sommerstudenter, Isabelle Galleberg, Joachim Maksim og Mats Jun Larsen, gir deg et innblikk i deres sommer hos oss.'
pubDate: '2023.08.29'
author: ''
heroImage: '/innhold/sommerjobb-i-capra-2023/hero.webp'
---

## Capraskolen

Før sommerjobben startet i juni, deltok vi på Capraskolen. Capraskolen består av tre faglige og sosiale samlinger som forbereder sommerstudentene på sommerjobben.

Kort tid etter at vi signerte kontraktene for sommerjobben, ble vi samlet i Oslo for den første av de tre delene som utgjør Capraskolen. Vi fikk se kontoret, bli bedre kjent med selskapet og de andre sommerstudentene, samt supportteamet som skulle være ansvarlige for oss under sommerjobben. For del to av skolen ble vi tatt med på Capras hytte på Kvitfjell. Der fikk vi kursing i relevante teknologier som Kotlin og AWS, sto på ski og ble enda bedre kjent. Siste og tredje del av Capraskolen var i forbindelse med CapraCon, Capras årlige internkonferanse. Vi fikk et eget sosialt opplegg dagen før konferansen, og deltok på konferansen sammen med hele selskapet. Konferansen bydde på en hel dag med spennende foredrag med tre spor å velge mellom. Sporene var fordelt på fagområder; frontendutvikling, backendutvikling og sky, og team-, prosjekt og utviklingsledelse. Dagen ble avsluttet med middag og fest for alle sammen.

Vi følte at vi var en del av selskapet fra første dag. Vi ble lagt til i Capra sin Slack og invitert på interne arrangementer slik som fagsirkler, kurs og sosiale samlinger. Én av sommerstudentene dro til og med på Capra sitt julebord. Vi fikk også god oppfølgning av supportteamet fram mot sommeren. Gjennom HR-samtaler ble vi plassert på team basert på kompetanse og egne ønsker for faglig utvikling. Capraskolen gjorde at vi ble godt kjent med teamet vi skulle jobbe med i sommer, de andre sommerstudentene og flere som jobber i Capra lenge før oppstart. Dette førte til høy psykologisk trygghet i teamene og at vi var produktive allerede fra første arbeidsdag.

![Bilde av alle i sosial sone](/innhold/sommerjobb-i-capra-2023/fellesbilde.webp)

## Sommerjobben

Sommerstudentene ble fordelt på tre team. Alle teamene fikk jobbe på Capra sine kontorer gjennom hele sommeren, noe som bidro til et godt sosialt miljø på tvers av teamene, fylt med ispauser, bordtennis og Smash Bros. I løpet av sommeren ble vi tatt med på flere sosiale arrangementer, blant annet Escape Room, utflukt til Langøyene og sommerfest på HQ. I tillegg fikk vi sommerstudentene et eget sosialbudsjett som vi kunne forvalte selv. Dette ble blant annet brukt på gokart, padel-turnering, Fangene på fortet, og et rebusløp i Oslo sentrum.

![Sommerstudentene etter gokart](/innhold/sommerjobb-i-capra-2023/gokart.webp)

![Sommerstudentene spiller sandvolleyball](/innhold/sommerjobb-i-capra-2023/volleyball.webp)

![Sommerstudentene etter padel](/innhold/sommerjobb-i-capra-2023/padel.webp)

## Sommerprosjektene

### Dr. Dropin

Teamet med Dr. Dropin som kunde var med på å designe og utvikle en ny digital løsning som skal bidra til å effektivisere eksisterende helsetjenester. Dr. Dropin er et selskap som ønsker å gjøre helsehjelp enklere, rimeligere og bedre for alle som trenger det. Løsningen har potensielt mange bruksområder, og det er mulig at den vil bli brukt i flere av Dr. Dropins avdelinger i fremtiden. Løsningen ble utviklet med Blitz.js, et rammeverk som bygger videre på Next.js med blant annet forenklet dataflyt mellom frontend og backend, innebygd autentisering, og et kraftig CLI som automatisk genererer nyttig template-kode som setter fart i utviklingen.

Vi jobbet scrum-basert, og hadde demo for kunden omtrent hver uke. Demoen var en fin anledning til å diskutere løsningen vår med kunden, finne forbedringspunkter og planlegge veien videre. Dette ga også Dr. Dropin muligheten til å styre utviklingen av applikasjonen, og gjorde oss mer trygge på at vi kom til å levere noe som var i samsvar med kundens opprinnelige visjon.

### XperiTech

Teamet som hadde XperiTech som kunde hadde i oppdrag å designe, utvikle og realisere et lojalitetsprogram for Campio. Campio tilbyr den største oversikten over campingplasser i Norden, samt muligheter for å booke campingplasser direkte gjennom Campio.no. For å vinne slaget om sluttbrukere er Campio nødt til å tilby et produkt som skiller seg positivt ut i markedet. Et appellerende lojalitetsprogram var dermed viktig for å beholde og verve nye brukere til løsningen deres.

Oppgaven til teamet var å designe og utvikle dette lojalitetsprogrammet, og etter ønske fra kunde kom vi frem til en løsning der kunder opptjener såkalte CampioPoints når de legger inn bestillinger på Campio.no. Kunden har videre mulighet til å bruke CampioPoints på diverse goder tilbudt i en poengbutikk. I tillegg ønsket XperiTech å øke mengden brukergenerert innhold på plattformen, og til slutt landet vi på en løsning hvor brukere kan legge inn anmeldelser etter opphold på campingplassene.

Samarbeidet mellom teamet og XperiTech har vært helt topp, og vi har lært mye om konsulentrollen i løpet av sommeren. Teamet har jobbet i XperiTech sine eksisterende kodebaser hvor blant annet Next.js, Angular og Node.js brukes. Vi har i tillegg blitt bedre kjent med NoSQL og dokumentdatabaser, samt domenemodellering gjennom workshops med XperiTech.

### IDTag

Dette teamet utviklet en type administrasjonsplattform for IDTag, kjent som et Tag Management System (TMS). Denne plattformen skal brukes til å administrere “tagger”, som er små brikker som inneholder informasjon om fysiske objekter de er festet til. Prosjektet omfattet også å integrere vår TMS med IDTag sin iOS-app, som brukes til å spore og lese informasjon fra taggene.

Plattformen ble utviklet med teknologiene Kotlin, PostgreSQL, AWS med CDK og React med TypeScript. Vi fikk god oppfølging og hjelp fra supportteamet underveis i prosjektet med alt fra arkitekturvalg og feilsøking.

![Sommerstudenter på kontoret](/innhold/sommerjobb-i-capra-2023/kontoret1.webp)

![Sommerstudenter jobber](/innhold/sommerjobb-i-capra-2023/kontoret2.webp)

Hvordan oppsummere ikke bare en sommer, men også et helt år med Capraskolen? Det er vanskelig, men Monika fra et av årets sommerteam dro fram noe vi tror har vært viktig for suksessen: “Jeg har aldri vært så godt kjent med teamet i en sommerjobb før som jeg var første dag hos Capra”

Vi er alle veldig fornøyde med sommerjobben vår i Capra!Ønsker du å bli en del av neste års sommerteam? Søknadsfristen er allerede 1. oktober, og søknader vurderes fortløpende, så ikke vent med å søke!

**Les mer om de ulike rollene her:**

[Sommerjobb 2024: Utvikler - Capra](https://capraconsulting.teamtailor.com/jobs/3032866-sommerjobb-2024-utvikler)

[Sommerjobb 2024: Teknisk Teamleder - Capra](https://capraconsulting.teamtailor.com/jobs/3032905-teknisk-teamleder)